uddānam* ||bhikṣuṃ ca rājā gṛhṇāti smarec ca daśikābhiś ca |āpattyāḥ saptikāṃ kuryāc codanāṃ
hi ca saptakāṃ || ||

yathāpi tat tad eva pravāraṇāyāṃ paṃcadaśyāṃ bhikṣū rājñā gṛhīto bhavati corair vā dhūrtair
vā vadhakaiḥ pratyarthibhiḥ pratyamitraiḥ. tasya bhikṣubhir dūto ’nupreṣayitavyaḥ. muṃcainaṃ
bhikṣuṃ. sabrahmacāry eṣo ’smākaṃ. sacen muṃcatīty evaṃ kuśalaṃ. no cen muṃcati, dvitīyo
dūto ’nupreṣayitavyaḥ | muṃcainaṃ bhikṣum. asty asmākam anena sārdhaṃ kiṃcid eva karaṇīyaṃ.
sacen muṃcatīty evaṃ kuśalaṃ. no cen muṃcati, bhikṣubhir maṇḍalakaṃ gatvā pravārayitavyaṃ.
tataḥ paścād dvitīye divase tasya bhikṣor mokṣāyodyuñjitavyaṃ. saced udyuñjantīty evaṃ
kuśalaṃ. no ced udyuṃjanti sātisārā bhavaṃti.

yathāpi tat tad eva pravāraṇāyāṃ paṃcadaśyāṃ bhikṣur āpattiṃ smarati. tena bhikṣuṇā sāpattir
bhikṣoḥ purastād yathādharmaṃ pratikartavyā : tataḥ paścāt pravārayitavyaṃ. evaṃ hi pravārayitavyaṃ.
na tv evāhaṃ pravāraṇāyā antarāyaṃ vadāmi | pūrvavad yāvad yathā poṣadhavastuny
evaṃ vistareṇa daśikā kartavyā |

yathāpi tat tad eva pravāraṇāyāṃ paṃcadaśyāṃ bhikṣur āpattiṃ pratijānāti.

sacet pārājikāṃ pratijānāti | nāśayitvā pravārayitavyaṃ.

sacet saṃghāvaśeṣāṃ pratijānāti, adhiṣṭhāya pravārayitavyaṃ.

sacet pāyantikāṃ pratideśanīyāṃ (72v = GBM 6.727) duṣkṛtāṃ pratijānāti | deśayitvā pravārayitavyaṃ.

yathāpi tat tad eva pravāraṇāyāṃ pañcadaśyāṃ vastv aviditaṃ bhavati. kecin niravaśeṣasaṃjñinaḥ,
kecit sāvaśeṣasaṃjñinaḥ. tatra ye niravaśeṣasaṃjñinas tair nāśayitvā pravārayitavyaṃ.
ye sāvaśeṣasaṃjñinas tair adhiṣṭhāya pravārayitavyaṃ |

yathāpi tat tad eva pravāraṇāyāṃ paṃcadaśyām āpattir aviniścitā bhavati | kecid deśanākaraṇīyam
ity āhuḥ | kecit saṃvaraṇīyam ity āhuḥ | tatra ye deśanākaraṇīyam ity āhuḥ tair deśayitvā
pravārayitavyam. ye saṃvaraṇīyam ity āhuḥ tais saṃvaraṇaṃ kṛtvā pravārayitavyaṃ |

