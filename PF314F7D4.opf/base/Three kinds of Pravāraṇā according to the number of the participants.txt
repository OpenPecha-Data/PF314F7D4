āyuṣmān upālī buddhaṃ bhagavantaṃ pṛcchati | yasmin bhadantāvāse eko bhikṣuḥ prativasati, tena
tad eva pravāraṇāyāṃ pañcadaśyāṃ kathaṃ pratipattavyam. tenopālin bhikṣuṇā vihāraḥ sektavyaḥ
saṃmārjitavyaḥ sukumārī gomayakārṣy anupradātavyā. siṃhāsanaṃ prajñapayitavyam*. āsanaprajñaptiḥ
kartavyā. dharmaśravaṇaṃ dātavyam.

tataḥ paścād uccatarake deśe caturdiśaṃ prekṣitavyam.

sacet pariśuddhāḥ samānadṛṣṭayo bhikṣava āgacchanti, ta idaṃ syur vaktavyās. tvaritatvaritaṃ
tāvad āyuṣmanta āgacchatādya saṃghasya pravāraṇā pāñcadaśikā. mamāpy evaṃnāmno bhikṣoḥ pravāraṇā
pāñcadaśikā. so ’ham evaṃnāmā bhikṣur adya bhadantānāṃ purataḥ pravārayāmi tribhiḥ
sthānair dṛṣṭena śrutena pariśaṅkayā. evaṃ dvir apy evaṃ trir api.

sacet saṃpadyata ity evaṃ kuśalam. no cet saṃpadyate, tena bhikṣuṇā svāsana āsadya cittam ity
evam utpādayitavyaṃ vāg bhāṣitavyā. adya saṃghasya pravāraṇā pāṃcadaśikā. mamāpy evaṃnāmno
bhikṣoḥ pravāraṇā pāṃcadaśikā. so ’ham evaṃnāmā bhikṣur adya tāvad pravāraṇām adhitiṣṭhāmi.
pravārayiṣye dṛṣṭena śrutena pariśaṅkayā. evaṃ dvir apy evaṃ trir api |

yatra dvau bhikṣū prativasatas tatra eṣa evānupūrvī ānyonyam ārocayitavyam*. yatra trayo bhikṣavaḥ
prativasanti, tatrāpy ānupūrvyānyonyam ārocayitavyam. yatra catvāro bhikṣavaḥ prativasanti,
tair jñaptiṃ kṛtvā pravārayitavyam. no tu pravārako bhikṣuḥ saṃmantavyaḥ.

yatra paṃca bhikṣavaḥ prativasanti, tair jñaptiṃ kṛtvā pravārayitavyaṃ. pravārako bhikṣuḥ saṃmantavyaḥ.
no tu glānasya pravāraṇā (69v = GBM 6.1053) grahītavyā.

yatra ṣaḍ vottare vā bhikṣavaḥ prativasanti, tair jñaptiṃ kṛtvā pravārayitavyam. pravārako bhikṣuḥ
saṃmantavyaḥ. glānasya pravāraṇā grahītavyā.

